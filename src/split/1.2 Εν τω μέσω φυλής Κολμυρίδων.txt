Ο ΠΕΤΡΟΣ ΚΑΙ Η ΑΝΤΙΓΟΝΗ κρεμάστηκαν στο παράθυρο. Στη σάκα του Πέτρου η χαρτογραφία μπορούσε να κάθεται ξένοιαστη, εδώ γίνεται κιόλας πόλεμος. Η μαμά πήρε κάτι σακούλια κι έφυγε φουριαστή. «Πάω στον μπακάλη. Αν περάσει ο θείος σας, πείτε έφτασα αμέσως.» Ο μπαμπάς έβαλε το καπέλο του. «Εγώ, μια φορά, θα πάω να δω τι γίνεται στου Κοντογιάννη.» Ο παππούς κοιτούσε κι αυτός στον δρόμο από το άλλο παράθυρο και μουρμούριζε: «Το ’λεγα εγώ, από χτες. Όλο πάνω σε ρηγάδες έπεφτα και μου κλείνανε τις πόρτες. Ούτε μια πασιέντσα δε βγήκε».
Κάτω στον δρόμο ακούγονταν τραγούδια και εμβατήρια. Περνούσανε φορτηγά γεμάτα στρατιώτες που πετούσανε τα δίκοχά τους στον αέρα και φώναζαν: «ΟΧΙ. Όχι στους Ιταλούς που ρίχτηκαν στα καλά καθούμενα να φάνε την Ελλάδα».
— Θα γκρεμιστείς.
Τράβηξε ο Πέτρος από τη ζακέτα την Αντιγόνη που είχε κρεμαστεί η μισή έξω από το παράθυρο κι έστελνε φιλιά στους στρατιώτες που τραγουδούσαν τώρα το «Εν τω μέσω φυλής Κολμυρίδων», που το ’ξερε ο Πέτρος από το σχολείο. Βέβαια τα λόγια τα πραγματικά του τραγουδιού ήτανε: «Εν τω μέσω φοινίκων μυρίων νικηφόρος στρατός προχωρεί». Ο Πέτρος όμως κι όλη του η τάξη ως πέρυσι το τραγουδούσαν: «Εν τω μέσω φυλής Κολμυρίδων», έτσι νόμιζαν πως ήτανε το σωστό. Κάποιος στρατός –Έλληνες φυσικά– νίκησε τη φυλή των Κολμυρίδων, που κι ο Πέτρος κι όλα τα παιδιά φαντάζονταν πως θα ήτανε κάτι σαν τους Μυρμιδόνες. Παρόλο που πέρυσι στο τέλος του χρόνου έφυγε ο δάσκαλος της Ωδικής και ήρθε καινούριος, που τους έγραψε τα σωστά λόγια στον πίνακα. Τα παιδιά όμως πιο πολύ το καταλάβαιναν πρώτα. «Εν τω μέσω φοινίκων μυρίων» δεν τους έλεγε τίποτε. Τραγουδούσαν, λοιπόν, τώρα οι φαντάροι κι ο Πέτρος τους φανταζότανε να ορμούν με τα ξίφη και να νικούν τους βάρβαρους Κολμυρίδες.
— Εμείς οι Έλληνες πάντα νικούμε στους πολέμους. Ε, παππού;
Ο παππούς δεν απαντάει, ψάχνει μέσα στους στρατιώτες ν’ ανακαλύψει τον θείο Άγγελο.
— Θα ’χει και αστέρι στις επωμίδες ο θείος, ε, παππού;
— Γεια σας, λεβέντες, τσιρίζει η Αντιγόνη και ραίνει με κάτι μισομαραμένες μαργαρίτες, που άρπαξε από ένα βάζο, τους στρατιώτες που συνεχίζουν να περνάνε ατέλειωτα.
Ο Πέτρος φανταζότανε τον πόλεμο σαν κάτι φριχτό. Να όμως που δεν ήταν έτσι. Έμοιαζε σαν γιορτή, σαν πανηγύρι. Κι αν δεν ήτανε οι σειρήνες που ούρλιαζαν κάθε τόσο, θα μπορούσε να χαρεί που δεν είχε σχολείο δευτεριάτικα.
— Κοίτα την κυρία Λεβέντη, τον σπρώχνει με τον αγκώνα η Αντιγόνη.
Είναι η κυρία του κάτω πατώματος, χοντρή με κόκκινα βαμμένα μαλλιά, που κουβαλάει δυο τεράστια σακούλια.
— Καλημέρα σας, της φωνάζουνε κι οι δυο από το παράθυρο.
Εκείνη όμως ούτε που γύρισε να τους κοιτάξει, παρά χώθηκε βιαστικά βιαστικά στην πόρτα.
Η μαμά γύρισε με άδεια σακούλια από τον μπακάλη. Γινότανε, λέει, σκοτωμός. Δεν μπορούσε να περιμένει, γιατί φοβότανε μην έρθει ο θείος Άγγελος που θα βιαζότανε ίσως να πάει να παρουσιαστεί.
— Λες να μην προλάβει να περάσει, τρομάζει ξάφνου η μαμά.
Γύρισε κι ο μπαμπάς από το γραφείο –«ΒΟΥΤΥΡΑ-ΕΛΑΙΑ – Γ. ΚΟΝΤΟΓΙΑΝΝΗΣ»– που το βρήκε κλειστό.
— Δεν είναι ψυχή, είπε ο μπαμπάς τόσο λυπημένα, που ο Πέτρος απόρησε γιατί να λυπάται τόσο, αφού θα ’χει κι αυτός την τσαγκαροδευτέρα του.
Ο Πέτρος θέλει να κατέβει στον δρόμο που του φωνάζει ο φίλος του ο Σωτήρης, μα ο πατέρας δεν τον αφήνει. «Δεν ξέρουμε, λέει, τι μπορεί να συμβεί σήμερα, κι ύστερα, από στιγμή σε στιγμή, πρέπει να φανεί ο θείος Άγγελος, να μας αποχαιρετήσει.»
Η Αντιγόνη βαρέθηκε να κοιτάζει από το παράθυρο και δοκιμάζει στον καθρέφτη ένα άσπρο μαντίλι που το στεριώνει με τσιμπιδάκια στα μαλλιά.
— Ως πόσο χρονώ δέχονται εθελόντριες αδελφές, μαμά;
Η μαμά ούτε απαντάει, έχει καθίσει κάτω στο πάτωμα και ψάχνει μέσα στα ντουλάπια του μπουφέ. Τραβάει έξω διάφορες χαρτοσακούλες, τις ανοίγει, τους ρίχνει μια ματιά και τις χώνει μέσα. Είναι η πιο νευριασμένη απ’ όλους τους μεγάλους. Ίσως γιατί για κείνη δεν είναι ποτέ αργία. Ούτε με τον πόλεμο. Πάντα, και τις Κυριακές και τα Χριστούγεννα ακόμα, θα κάνει όλες τις δουλειές και τις γιορτές ακόμα πιο πολλές.
— Τρεις οκάδες φασόλια… δυο οκάδες ζάχαρη… μισή οκά φακή… λίγα δράμια σιμιγδάλι… μία οκά αλεύρι…, μουρμουρίζει η μαμά, ψαχουλεύοντας τα σακούλια.
Τι την έπιασε κι απαριθμεί στα φωναχτά τι έχει μέσα ο μπουφές. Το κουδούνι που χτύπησε δεν ήτανε ο θείος Άγγελος. Ήτανε η Ρίτα, η συμμαθήτρια της Αντιγόνης. Τα μάτια της είναι κλαμένα. Πήρανε τον αδελφό της στρατιώτη. Πάει κι ο πατέρας της να καταταχτεί. Γενική επιστράτευση.
— Εσύ, μπαμπά, δε θα πας στον πόλεμο; ρωτάει όλο έξαψη η Αντιγόνη.
Η μαμά απαντάει πως ο μπαμπάς δεν είναι και τόσο νέος για να τον καλέσουνε στα όπλα. Του Πέτρου του ήρθε να φωνάξει: «Κρίμα. Θα ήτανε τόσο ωραίο να ’χεις μπαμπά που να πηγαίνει στον πόλεμο».
Από την πόρτα του δρόμου μπαίνει κάποιος αξιωματικός. Ο θείος Άγγελος. Ο Πέτρος λίγο έλειψε να μην τον γνωρίσει. Κατεβαίνει κουτρουβαλητά τις σκάλες για να τον ανταμώσει και κρεμιέται απάνω του. Ανθυπίατρος, έτσι λέγεται. Έχει διακριτικό στις δύο άκρες του γιακά του μια βυσσινιά λωρίδα. Τι ωραίος που είναι ο θείος Άγγελος με τη στολή. Η μαμά κι ο παππούς κλαίνε που τον βλέπουν. Καλά που είναι η Αντιγόνη και η Ρίτα και σώζουν την κατάσταση. Η Ρίτα ξέχασε κιόλας τα πρησμένα της μάτια και σπρώχνει την Αντιγόνη:
— Σύστησέ με, λοιπόν, στον θείο σου, της ψιθυρίζει.
— Θείε Άγγελε, αυτή είναι η Ρίτα, η καλύτερή μου φίλη, που σου ’λεγα.
— Βρε, Αντιγονάκι, αστειεύεται ο θείος Άγγελος, έχεις τόσο ωραία φίλη και μου τη γνωρίζεις τώρα που θα πάω στον πόλεμο.
— Δεν πειράζει, θα σας περιμένω νικητή, αποκρίνεται με νάζι η Ρίτα και ξεκρεμάει από τον λαιμό το χρυσό της μενταγιόν και κάνει να του το περάσει στον λαιμό.
— Τρελάθηκες, τη σταματάει η Αντιγόνη, τι θα πει η μαμά σου;
— «Όλα στον στρατό», αυτό είναι το σύνθημά μας, λέει η Ρίτα και κρεμάει το μενταγιόν της στον λαιμό του θείου Άγγελου που γελάει χαρούμενα.
Γελάει όπως τις Κυριακές που έτρωγε μαζί τους και τον παρακαλούσανε να μείνει λίγο παραπάνω μετά το φαγητό, κι εκείνος έλεγε όλο γέλιο: «Αφήστε με να προλάβω το ραντεβουδάκι μου». Η μαμά ανησυχεί, γιατί ο θείος Άγγελος φορεί από μέσα ένα ψιλό πουλοβεράκι μονάχα.
— Θα μας δώσουν απ’ όλα σα φτάσουμε στο μέτωπο, την καθησυχάζει εκείνος.
Βιάζεται να φύγει κι αγκαλιάζει πρώτα τον παππού. Του παππού τα χέρια τρέμουνε. Η μαμά βάζει τα κλάματα. Ο Πέτρος συλλογιέται πως η οικογένειά του δεν έχει καθόλου ηρωισμό. Η Αντιγόνη μόνο και η Ρίτα ξέρουνε ν’ αποχαιρετούνε κάποιον που πάει στον πόλεμο. Τον πιάνουν αγκαζέ κι οι δυο και κατεβαίνουν τις σκάλες τραγουδώντας:
Καμα-ρωτά περ-νούν τα φαντα-ράακια μας…
Ο Πέτρος τρέχει κι αυτός ξοπίσω, πηδώντας δυο δυο τα σκαλιά. Συλλογιέται τη μέρα που θα γυρίσει ο θείος Άγγελος νικητής, πόσα θα ’χει να τους λέει. Θα τον κρατούν πολλή ώρα τις Κυριακές κι ας χάνει το ραντεβουδάκι του.
Σταμάτησαν όλοι τους μπροστά στην ξώπορτα. Ο θείος Άγγελος φιλάει βιαστικά τις κοπέλες, του Πέτρου του δίνει ένα χαϊδευτικό μπατσάκι στο μάγουλο και πηδάει στο πρώτο φορτηγό με στρατιώτες, που περνάει μπροστά τους. Η Αντιγόνη και η Ρίτα κάνουνε σαν τρελές, κουνούνε τα χέρια τους, τα μαντίλια τους να τον αποχαιρετήσουν. Το φορτηγό έστριψε στη γωνία του δρόμου και χάθηκε. Εκείνες όμως δεν το κουνάνε από τη θέση τους. Μένουνε κειδά, κοιτάζουν το αυτοκίνητο κατακεί που χάθηκε. Ο Πέτρος γύρισε μια στιγμή και είδε τη Ρίτα να κρατάει με το χέρι το μάγουλό της.
— Σε πονάει το δόντι σου; τη ρώτησε.
— Βλάκα, κάνει η Αντιγόνη, τη φίλησε ο θείος.
Από τη σκάλα ακούστηκε ένα κουτρουβαλητό, ήτανε ο Σωτήρης του πάνω πατώματος, που κατέβαινε όπως πάντα τρία τρία τα σκαλιά. Λίγο ακόμα και θα ’πεφτε πάνω στα κορίτσια με τη φόρα που είχε πάρει.
— Πάμε, λέει του Πέτρου, να δούμε που θα περάσουνε τα άρματα μάχης.
— Πέτρο, πού πας; τσίριξε η Αντιγόνη.
— Πες στη μαμά, πάω να δω πιο κάτω, με τον Σωτήρη, της φώναξε, κι ούτε νοιάστηκε ν’ ακούσει τι του απάντησε.
Πιάσανε με τον Σωτήρη την τρεχάλα κι ήτανε κιόλας μακριά.
Τα άρματα μάχης δεν τα είδανε, μα τριγύριζαν στις γειτονιές και χαζεύανε τ’ αυτοκίνητα, που κουβαλούσανε τους στρατιώτες. Σπρώχνονταν μέσα στον κόσμο, που σκαρφάλωνε στα τραμ, στα λεωφορεία και κρεμότανε σαν τσαμπιά σταφύλια, και φώναζε: «ΟΧΙ, ΟΧΙ».
— Τρέχουνε να παρουσιαστούν στον στρατό, είπε ο Σωτήρης που ήτανε πάντα καλά πληροφορημένος για όλα.
— Στο καλό και με τη νίκη, ξελαρυγγιαζόντανε να φωνάζουν κι εκείνοι.
Ύστερα φτιάξανε δυο δίκοχα από μια εφημερίδα που βρήκανε πεταμένη κάτω, μπήκανε στη σειρά, δηλαδή ο ένας μπρος κι ο άλλος πίσω –φυσικά, ο Σωτήρης μπροστά– και τραγουδούσανε ένα αυτοσχέδιο εμβατήριο:
Άγγλοι, Γάλλοι – πατατάδες Ιταλοί – μακαρονάδες κι Έλληνες παλικαράδες.
Σα γύρισε ο Πέτρος στο σπίτι, η φωνή του ήτανε βραχνή από το πολύ τραγούδι. Θα ’τανε πια απόγευμα, μα ξεχάσανε να τον μαλώσουν.
Κι όμως, ό,τι και να πεις, άλλαξαν πάρα πολλά από τότε που άρχισε ο πόλεμος. Πρώτα απ’ όλα ο Πέτρος πήρε μια λαχτάρα. Είχε ξεχαστεί να κατέβει στην αποθήκη κι ο καημένος ο Θόδωρος θα πεινούσε κι ούτε θα ’χε μάθει πως οι Έλληνες πολεμούσανε τους Μουσουλινάδες – έτσι έλεγε ο Σωτήρης τους Ιταλούς. Πρωί πρωί την άλλη μέρα κατέβηκε να τον ταΐσει. Στον διάδρο μο που πάει στις αποθήκες αντάμωσε τον ιδιοκτήτη του σπιτιού που κουβέντιαζε με κάποιον κοντό με μουστάκι, σαν κουτσουλιά, πάνω από τα χείλη του.
— Εγώ μια φορά δεν αναλαβαίνω τέτοια δουλειά, έλεγε ο κοντός με την κουτσουλιά.
— Και πού θα πηγαίνει ο κόσμος με τον βομβαρδισμό; ρώταγε ο ιδιοκτήτης. Εμένα με υποχρεώνουνε να φτιάξω καταφύγιο.
Θα κάνουνε τις αποθήκες καταφύγιο, συλλογίστηκε ο Πέτρος, κι άρχισε να εφευρίσκει τι θα ’λεγε στην Αντιγόνη, για να την πείσει να πάρουνε τον Θόδωρο στο δωμάτιό τους.
— Πιο σίγουρα θα ’ναι στην ταράτσα, χαχάνισε ο κουτσουλιάς, εδώ, αν πέσει μπόμπα, θα ’χουνε κι ολόκληρο το σπίτι από πάνω τους.
Έτσι, η αποθήκη δεν έγινε καταφύγιο και σα γινότανε μέρα ο βομβαρδισμός, όλοι οι ένοικοι του σπιτιού –εκτός από τον παππού τον δικό του και τη γιαγιά του Σωτήρη, που δεν μπορούσαν ν’ ανεβούνε την εξωτερική στριφογυριστή σκάλα– ανεβαίνανε στην ταράτσα και βάζανε μια κατσαρόλα στο κεφάλι τους μην πέσει κανένα θραύσμα από βλήμα αντιαεροπορικού. Αν ο βομβαρδισμός γινότανε νύχτα, κανένας δεν κούναγε από το κρεβάτι του. Μονάχα που ο Πέτρος κουκουλωνότανε με τα σκεπάσματα ως πάνω από το κεφάλι. Δε φοβότανε κανείς τους, παρόλο που, σα βομβαρδίστηκε το λιμάνι του Πειραιά, τρανταζότανε ο κόσμος στο μπουμπουνητό. Τα τζάμια τρέμανε, μα δεν υπήρχε φόβος να σπάσουνε, γιατί είχανε κολλήσει άσπρες λουρίδες από πάνω ως κάτω. Ο Σωτήρης μάλιστα παράβγαινε με ποιον θα κάνει τα πιο γουστόζικα σχήματα. Ξέρανε όμως πως η Αθήνα δε θα βομβαρδιστεί. Το ’χε πει η κυρία Λεβέντη, που το ’χε μάθει από τον Μάικλ, τον Εγγλέζο, που είχε αρραβωνιαστεί με την κόρη της, τη Λέλα, λίγες μέρες αφού κηρύχτηκε ο πόλεμος.
Μια μέρα σταμάτησε ένα ταξί μπροστά στην πόρτα και βγήκε η Λέλα μ’ έναν Εγγλέζο αξιωματικό, που η μούρη του ήτανε τόσο κόκκινη, σαν τα βαμμένα μαλλιά της κυρίας Λεβέντη. Κρατούσε από το λουρί έναν σκύλο, λυκόσκυλο –αργότερα ο Πέτρος έπιασε φιλίες μαζί του– που τον λέγανε
Στορμ και εγγλέζικα, λέει, θα πει καταιγίδα. Η Αντιγόνη ζήλεψε το καινούριο ταγέρ που φορούσε η Λέλα, ο Πέτρος τον σκύλο κι η μαμά ένα τεράστιο χαρτονένιο κουτί που έβγαλε ο Εγγλέζος από το πορτ μπαγκάζ.
— Λένε πως στους Εγγλέζους αξιωματικούς δίνουνε κάθε βδομάδα τόσα τρόφιμα, που μπορούν να χορτάσουν δυο οικογένειες, είπε η μαμά πικραμένα.
Η μαμά ήτανε πάντα λυπημένη τώρα τελευταία, δε χαιρότανε ούτε με τις μεγάλες νίκες. Ούτε σαν έπεσε το Τεπελένι, που κι ο παππούς ακόμα βγήκε με μια σημαιούλα στο μπαλκόνι και τραγουδούσε τις μεγάλες επιτυχίες της Μεγάλης Αντιγόνης, που εμψυχώνανε τους στρατιώτες, στον περασμένο πόλεμο.
— Μαμά, πήρανε το Τεπελένι, ξεφωνίζει ο Πέτρος.
— Το άκουσα, μην τσιρίζεις, ήτανε η απάντησή της.
Ο Πέτρος δεν καταλαβαίνει, γιατί δε χαίρεται η μαμά. Θαρρείς και δεν είναι Ελληνίδα. Τόσες νίκες, τόση δόξα! Αχ, πότε πια θα γυρίσει αυτός ο θείος Άγγελος να τα διηγηθεί όλα. Η Ρίτα και η Αντιγόνη πλέκουνε συνέχεια κάλτσες για τον στρατό, κι όταν μιλάνε για τους στρατιώτες, λένε: «Οι ήρωές μας». Ο παππούς τούς λέει: «Οι λεβέντες μας». Κι ο μπαμπάς ακόμα που δε μιλάει πολύ –κυρίως από τότε που δεν έχει πια τη βασική δουλειά του και είναι σχεδόν όλη τη μέρα στο σπίτι, ο κύριος Κοντογιάννης του είπε πως κλείνει προσωρινά το μαγαζί «ενόψει των εξελίξεων»,– κι ο μπαμπάς, λοιπόν, παρατάει κάθε τόσο τις καρτέλες του και καρφώνει σημαιάκια σ’ έναν μεγάλο χάρτη που κρέμασε στον τοίχο, σημειώνοντας κάθε πόλη όπου μπαίνει ο ελληνικός στρατός.
Μόνο η μαμά έχει παραξενέψει και δεν τη νοιάζει για τις νίκες. Όλα τα βλέπει στενάχωρα, ακόμα και τα δελτάρια που στέλνει ο θείος Άγγελος εκείνη τα ερμηνεύει αλλιώτικα απ’ όλους τους άλλους. Στο τελευταίο που τους έστειλε από «κάπου στο μέτωπο», έγραφε: «Μου γράφετε πως στην Αθήνα έχει λιακάδες, εδώ έχει κρύο και χιόνια… μ’ ενοχλεί το μεγάλο δάχτυλο του ποδιού μου…»
Αυτό το μεγάλο δάχτυλο ξεσήκωσε πολλές συζητήσεις, γύρω	στο τραπέζι.
— Θα του είναι κοντές οι αρβύλες, αυτό είναι, έλεγε ο παππούς.
— Εγώ σας λέω πως έχει πάθει κρυοπάγημα, μιλούσε η μαμά, με την καινούρια λυπητερή φωνή της.
— Άκου, κρυοπάγημα! θύμωσε ο παππούς. Αυτοί είναι οπλισμένοι με μάλλινα ως τον λαιμό. Δε βλέπεις τις φωτογραφίες στις εφημερίδες; Η πριγκίπισσα του διαδόχου με τα ίδια της τα χέρια τα μοιράζει.
Η μαμά, όμως, επέμενε πως ο θείος Άγγελος δεν είναι κανένας μυγιάγγιχτος να παραπονιέται πως του πονάει το δάχτυλο, γιατί είναι μικρή η αρβύλα. Κι ακόμα, συνεχίζει νευριασμένη η μαμά, οι γυναίκες που στέκονται στην ουρά στον μπακάλη λέγανε πως φτάνουνε κάθε μέρα από το μέτωπο πλήθος τραυματίες με κρυοπαγήματα.
Ο Πέτρος κι ο παππούς δεν προφταίναν να φτιάχνουνε, με γαλάζιο και άσπρο χαρτί, σημαιούλες και να τις κρεμάνε στο μπαλκόνι σε κάθε καινούρια νίκη. Κι ο Πέτρος μάθαινε στον παππού όλα τα καινούρια τραγούδια, που σατιρίζανε τον Ντούτσε και τους Ιταλούς. Ο παππούς μισούσε τους Ιταλούς, γιατί, πριν από πολλά χρόνια, κάποιος Ιταλός τον είχε κάνει τόπι στο ξύλο.
Ήτανε περιοδεία με τον θίασο της Μεγάλης Αντιγόνης στην επαρχία. Μόλις είχε παντρευτεί τη γιαγιά, που ήτανε κόρη του ηλεκτρολόγου του θεάτρου . Είχανε πρεμιέρα. Παίζανε την Κυρία με τας Καμελίας. Όπως πάντα, όταν δεν υπήρχε μπούκα υποβολέα, ο παππούς είχε στηθεί άκρη άκρη στις κουίντες. Η Μεγάλη Αντιγόνη δεν μπορούσε να κάνει χωρίς τον παππού. Ποτέ της δε θυμόταν τα λόγια και πολλές φορές τα μπέρδευε με φράσεις από άλλο έργο. Ο παππούς ήξερε να της τα ψιθυρίζει τόσο μαστόρικα, που κανένας δεν το ’παιρνε είδηση. Όταν λοιπόν βρισκόταν εκείνη στη σκηνή, ο παππούς δεν είχε δικαίω μα, ούτε μια στιγμή, ν’ αποξεχαστεί. Άμα όμως το έργο ήτανε παιγμένο πολλές φορές, μπορούσε τότε εκείνος να ξεκουραστεί λιγάκι. Εκείνο το βράδυ έριξε κρυφά μια ματιά στην πλατεία να καμαρώσει τη γιαγιά που είχε βάλει τα καλά της και παρακολουθούσε στην πρώτη σειρά την παράσταση. Και τι να δει! Έναν άντρακλα καθισμένο στο πλάι της να προσπαθεί να της πιάσει το χέρι κι η γιαγιά να το τραβάει νευριασμένα. Δίνει λοιπόν μια ο παππούς, βγαίνει στη σκηνή, πηδάει στην πλατεία και αστράφτει ένα χαστούκι στον μαντράχαλο. Πετιέται κείνος ολόρθος και τότε κατάλαβε ο παππούς πως ήτανε δυο μέτρα μπόι. Φυσικά, η παράσταση σταμάτησε, ο κόσμος φώναζε, κι ο ψηλέας –όπως έμαθε ο παππούς μετά, ήτανε ένας Ιταλός μηχανικός που εργαζότανε σε μια ξένη εταιρεία που έχτιζε στην περιοχή μια γέφυρα– έκανε τον παππού του αλατιού και σταμάτησε μονάχα σαν είδε τη γιαγιά να λιποθυμάει στο κάθισμά της.
— Και δεν ήτανε που μ’ έδειρε, με είπε και σαλτιμπάγκο, αγαναχτούσε ο παππούς, κάθε φορά που διηγιότανε την ιστορία.
Γι’ αυτό, λοιπόν, τώρα χαιρότανε που τις τρώγανε και οι Ιταλοί στο μέτωπο.
— Δεν μπορεί, έλεγε ο παππούς, κάποιος, κάποιος εγγονός ή κανένα ανίψι κείνου του κερατά θα τις τρώει στα πισινά από τα φανταράκια μας.
Κοντά στ’ άλλα, ο παππούς δεν κρατιότανε από τη χαρά του, γιατί έμαθε πως η Μεγάλη Αντιγόνη –παρόλο που θα ’τανε πια εξήντα τόσο χρονών– ντύθηκε ξανά τσολιαδάκι και τραγουδούσε σ’ ένα μεγάλο θέατρο για να εμψυχώσει τα μετόπισθεν.
— Θα με πας, Πετράκη, κούτσα κούτσα να τη δω στα παρασκήνια, έλεγε και λάμπανε τα μάτια του.
Σαν έπεσε το Αργυρόκαστρο, ο παππούς, η Αντιγόνη και ο Πέτρος είχανε σκοπό να τραγουδούνε το «Κορόιδο, Μουσολίνι», ίσαμε που να βραχνιάσουν. Τους σταμάτησε όμως η μαμά, που κρατούσε στην ανοιχτή παλάμη της δυο δαχτυλίδια. Είπε στην Αντιγόνη να τα πάει στην κυρία Λεβέντη. Είχε συνεννοηθεί  μαζί της. Θα τ’ αγόραζε ο Εγγλέζος για τη Λέλα. Ο Πέτρος ένιωσε τόση απογοήτευση, που πήγαινε να κλάψει. Πήραμε το Αργυρόκαστρο, νικούσαμε τους Ιταλούς –ολόκληρη αυτοκρατορία– και τη μαμά ούτε που την ένοιαζε. Πουλούσε δαχτυλίδια κι ανησυχούσε για το μεγάλο δάχτυλο του θείου Άγγελου. Όταν γύριζε εκείνος νικητής, θα ντρεπότανε για την αδελφή του. Κι ακόμα, θυμάται ο Πέτρος με πιότερη ντροπή, πριν από λίγες μέρες που χτυπούσανε καμπάνες για κάποια νίκη –χωρίς ακόμη να έχει μαθευτεί για ποια– κι η μαμά έλειπε, είχε πάει κάπου και μόλις μπήκε στο σπίτι, ο Πέτρος κι ο μπαμπάς τη ρώτησαν αν είχε μάθει τι έγινε. Η μαμά, θαρρείς και δεν άκουσε τι τη ρώτησαν, είπε με επιθετικό ύφος στον πατέρα:
— Αφού δεν το αποφάσιζες εσύ, πήγα εγώ στον Κοντογιάννη. Θα μας δώσει επί πιστώσει έναν τενεκέ λάδι.
Ο μπαμπάς θύμωσε, είπε να μην ανακατεύεται στις δουλειές του, κι η μαμά απάντησε, ακόμα πιο νευριασ μένα, πως δε θα πεθάνουνε τα παιδιά στην πείνα. Είπανε κι άλλα πολλά, κι ο Πέτρος συλλογίστηκε πως, από τότε που άρχισε ο πόλεμος, η μαμά κι ο μπαμπάς μιλάνε ο ένας στον άλλον απότομα, θυμωμένα, κι η μαμά, κυρίως, είναι όλο έτοιμη για καβγά.
Κι όμως, ο Πέτρος έχει διαβάσει τόσες φορές στα μυθιστορήματα για γυναίκες που μόνο ηρωικές πράξεις κάνανε σ’ όλη τους τη ζωή. Ήξερε απέξω κι ανακατωτά για τη Θέκλα και κυρίως για την Αλεξία τότε, πριν από πόσες εκατοντάδες χρόνια, τον καιρό του Βασιλείου του Βουλγαροκτόνου, που παρίστανε τη βουβή και περνοδιάβαινε μέσα στον εχθρό και τον κατασκόπευε. Η Αντιγόνη τυλίγει πάντα τα εξήντα οχτώ της κουρελάκια και πλέκει κάλτσες, φλυαρώντας με τη Ρίτα. Σκέψου να της έλεγαν να παρίστανε τη βουβή! Κάλτσες πλέκουν κι οι γριές. Η Αντιγόνη θα μπορούσε να το σκάσει να πάει στο μέτωπο, να τυλίγει επιδέσμους τουλάχιστον. Είναι πια δεκατεσσάρω χρονών! Η Αλεξία τόση σχεδόν ήτανε που έτρεχε μέσα στα δάση και στα βουνά.
— «Αλέξιε, μ’ ακούς;» ρωτούσε η Θέκλα τον Αλέξιο που ξεψυχούσε.
— «Σ’ ακούω, Θέκλα… Ορκίσου.»
— «Ορκίζομαι.»
— «Θα ζήσεις για την πατρίδα.»
— «Ορκίζομαι.»
Κι η μαμά καβγάδιζε πότε για έναν τενεκέ λάδι, πότε απελπιζότανε γιατί τα φασόλια που της έδωσαν ήτανε γεμάτα μαμούνια.
«…Κι η Θέκλα πήρε το μαχαίρι από τη λαβωματιά του Αλέξιου που ξεψυχούσε και της έλεγε: Εγώ είμαι ένας, θα περάσω και θα ξεχαστώ, η πατρίδα όμως μένει».
Αχ, να μην ήτανε τόσο μικρός ο Πέτρος, να μην ήτανε μονάχα εννιά χρονώ. Να μπορούσε να ’λεγε: «Εγώ είμαι ένας και θα περάσω…» Ποιος όμως τον λογάριαζε; Καλά που ήταν τουλάχιστον ο θείος Άγγελος στο μέτωπο. Καλά που έβαζε εκείνος την πατρίδα πάνω απ’ όλες τις αγάπες, όπως έλεγε η Αλεξία. Καλά που σαν τέλειωνε ο πόλεμος και θα γύριζαν οι νικητές, πάνω στ’ άλογα στην Αθήνα, θα μπορούσε και η οικογένειά του να περιμένει τον ήρωά της. Σα θα ξανάνοιγαν τα σχολεία, θα μάθαινε στην Ιστορία για τους ήρωες του σημερινού πολέμου, θα μιλούσανε και για τον θείο Άγγελο και θα κρεμούσανε τη φωτογραφία του πλάι στου Κολοκοτρώνη και στου Μάρκου Μπότσαρη. Η μαμά τι θα ’κανε τότε, όταν όλη η πόλη θα κολυμπούσε στις σημαίες και στα λάβαρα, όταν απ’ άκρη σ’ άκρη θα χτυπούσαν όλες μαζί οι καμπάνες για τη μεγάλη, την τελική νίκη;
